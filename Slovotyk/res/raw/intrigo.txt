Intrigo d'amore a venezia

Capitolo 1

“Lasciatemi!”
Il panico invase Charlie quando un uomo le strappò il blocco da disegno su cui stava lavorando, mentre un altro la sollevava in piedi di forza. Il terzo uomo, quello cui stava facendo il ritratto, rimase immobile, il fiero profilo latino stagliato contro il cielo slavato del Canaletto.
Molti artisti si appostavano lungo i canali di Venezia per ritrarre scene locali, lei non era certo l'unica, perciò perché stava succedendo quel dramma?
I suoi occhi mandavano fiamme quando gli uomini la portarono davanti a lui. 
“Esigo una spiegazione!” La voce dell'italiano era fredda, in contrasto con il suo passionale aspetto latino.
“Io dovrei darle una spiegazione?” Nonostante la sua spavalderia, Charlie rabbrividì interiormente: era la metà di lui. “Come osa farmi assalire dai suoi uomini?”
“E lei come osa invadere la mia privacy?” Sollevò il blocco su cui lei aveva abbozzato il suo ritratto, una caricatura che enfatizzava i suoi lineamenti, catturando la sua essenza e rivelando la sua durezza. 
Era un buon ritratto, pensò Charlie cupa.
“Portatela con voi.” L'uomo si voltò e cominciò a camminare.
“Ehi! Torni qui!” gridò Charlie concitata, ma lui la ignorò e continuò ad allontanarsi.
Lei provò a divincolarsi per fuggire, ma le guardie del corpo l'afferrarono di nuovo. Quella era davvero la stessa città dove la sua migliore amica, Nell Foster, aveva incontrato un affascinante veneziano? Il dottor Luca Barbaro doveva essere un genere di uomo molto diverso da questo, concluse Charlie mentre gli scagnozzi del suo rapitore la portavano via. Fu sorpresa quando vide che la stavano conducendo verso l'ingresso del lussuoso hotel deve alloggiava. Stava per essere deportata? L'avevano portata a prendere le sue cose? Le guardie del corpo rifiutarono di rispondere alle sue domande, limitandosi a guardare avanti mentre le porte dell'ascensore si chiudevano. 
Quando si riaprirono, si trovarono in un altro mondo, dove anche il sontuoso hotel a sei stelle situato sotto di loro sembrava trascurato e anonimo al confronto. Un orribile sospetto la attraversò mentre camminava sui preziosi tappeti. Quel favoloso appartamento poteva appartenere soltanto a un uomo, e lui la stava aspettando oltre la porta. 
A dispetto della sua determinazione a non lasciarsi intimidire, cominciò a tremare. Sapeva di essere innocente, ma aveva offeso Orlando Rossi, un uomo che aveva contattato solo tramite Internet e per posta, che possedeva non solo il palazzo in cui si trovavano in quel momento, ma anche la metà dei tesori della città. L'uomo che era venuta ad incontrare.
Quella era decisamente la cosa peggiore che poteva succedere a un viaggio di lavoro di successo. Era un'esperta e curatrice d'arte molto rispettata in Inghilterra, e aveva sperato di dare uno sviluppo internazionale alla sua carriera. Cosa che al momento sembrava davvero improbabile! Dal punto di vista professionale era finita, la sua reputazione giaceva ai suoi piedi a brandelli. Ma non appena incontrò lo sguardo scuro e intenso dell'uomo, una reazione del tutto diversa le sorse dentro. Era una situazione scottante, e lei si sentì arrabbiata.
Ed eccitata.

Capitolo 2

“Sono Orlando Rossi e sono il proprietario di questo hotel...”
Per una volta Orlando Rossi era stato modesto. Charlie si era resa conto di chi fosse fin dal momento in cui le guardie del corpo l'avevano scortata nell'appartamento. E tutto per aver fatto una caricatura del loro capo, un disegno - come notò in quel momento - che giaceva al posto d'onore al centro della sua scrivania. 
Non poteva essere nessun altro. Chi altri a Venezia possedeva altrettanta arroganza, un simile fascino? Chi era altrettanto dannatamente freddo da gelarla fin nell'interno?
Davvero quella giovane donna pensava di poter "rubare" la sua immagine senza il suo permesso? Immaginava che avesse intenzione di venderla a qualche volgare giornale scandalistico. Ai giornali finanziari sarebbe piaciuto vedere l'immobiliarista multimilionario Orlando Rossi ridotto a un cartone animato. Di certo, sarebbe stato oggetto di scherno! 
All'inizio fu soddisfatto di vederla tremare in quel modo. Le stava bene. C'erano fin troppi artisti truffaldini e borseggiatori a Venezia, pronti a raggirare gli ignari turisti, e lui aveva l'opportunità di punirne almeno uno. Ma prima di decidere che tipo di punizione infliggerle, voleva sapere qualcosa di più di lei. Qualsiasi cosa fosse, lui non era un bullo da strada.
La rabbia in lui stava battagliando con un più primitivo impulso di difesa e protezione. Perché mai? Forse perché era abituato alle donne sofisticate che si muovevano nel suo mondo glamour come squali alla ricerca del loro prossimo pasto, mentre quella ragazza era poco più di una monella con quei suoi jeans strappati e il top leggero. Mentre considerava la possibilità di rivedere la sua opinione su di lei, non poté fare a meno di notare con interesse la sfida contenuta nei suoi occhi verdi, oltre al fatto che il mento sollevato e i sensuali capelli rossi promettevano fuochi d'artificio.
Non era così giovane come aveva supposto. Probabilmente tra i venticinque e i trent'anni. E sebbene fosse magra, il seno era pieno, cosa che gli provocò un sussulto di eccitazione.
“Si sieda” le ordinò.
Era quasi infastidito dai quei preliminari. Avrebbe voluto saltarli e portarla subito a letto. Quando l'avesse fatta gridare di piacere, di sicuro avrebbe perso quello sguardo di sfida. “Come si chiama?” le chiese più dolcemente, per preparare il terreno.
“Charlie” rispose lei accigliata.
“Charlie...?” Inclinò la testa, aspettando il cognome, pensando al momento in cui l'avrebbe accarezzata per prepararla al suo affondo.
“Charlie Bennett” riprese lei a denti stretti. “E voglio chiamare l'Ambasciata Britannica, subito! Non è...”
“Come ha detto?” la interruppe lui.
“Non può trattenermi qui in questo modo...”
“No... qual è il suo nome?”
“Mi ha sentito.”
La sua ripresa fu così rapida da sbalordirlo. “È una sorta di scherzo?”
Lei strinse la mascella. “Nessuno scherzo, signor Rossi. Siamo stati in contatto per qualche tempo. Mi chiamo Charlie Bennett e sono un'esperta d'arte in...”
La interruppe con un gesto impaziente. “Non sia ridicola! Non può essere Charlie Bennett. È impossibile!”
